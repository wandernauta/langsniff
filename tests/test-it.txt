Ne sono un esempio le centrifughe usate nel laboratorio di analisi, in cui la
provetta viene disposta in un apposito contenitore, e la frazione solida fatta
decantare nella provetta stessa. In condizioni standard di riempimento e
accelerazione, viene poi misurato il sedimento in percentuale del totale
della miscela. Nei laboratori di analisi biomedica, la centrifuga serve per
separare la parte acquosa di un liquido biologico dalla parte corpuscolare,
ad esempio, il siero dall'ematocrito. In alcuni casi, per impedire il
successivo contatto tra le sostanze separate, si usano provette contenenti
un gel separatore con un peso specifico appositamente studiato per interporsi
fra siero e residuo solido. Una centrifugazione standard per la separazione
del sangue dura una decina di minuti a circa 3000 giri/min.

-- From the Italian Wikipedia article "Centrifuga", CC-BY-SA

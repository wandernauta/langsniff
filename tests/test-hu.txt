Az Enigma titkos üzenetek sifrírozására (titkosítására, kriptográfiai eljárás 
kódolására, rejtjelezésére) és desifrírozására (visszafejtésére) használt, 
német gyártmányú, forgótárcsás, elektromechanikus berendezés. Az első Enigmát 
Arthur Scherbius német mérnök fejlesztette ki, az első világháború végén.
Ezt a modellt, illetve változatait, az 1920-as évektől kereskedelmi céllal 
kezdték el alkalmazni. Alkalmazták már a spanyol polgárháborúban is, majd a 
második világháború kitörése előtt számos ország szolgálatba állította. Többek 
között a Harmadik Birodalom is. Az Enigmát használói abszolút biztonságosnak 
tartották, mivelhogy a géppel kódolt szövegek hagyományos módon 
megfejthetetlenek voltak. Használói azonban nem számoltak azzal, hogy a gép 
által generált titkos szöveget egy másik gép segítségével meg lehet fejteni. 
Az Enigma feltörhetetlennek tartott kódolását az angolok és a franciák kudarcai 
után először a lengyel Marian Rejewski vezette, kriptográfusokból és más 
matematikusokból álló csoport törte fel 1932-ben.

-- From the Hungarian Wikipedia article "Enigma (gép)", CC-BY-SA

In de chemie, biologie en biochemie dient een centrifuge om suspensies te
scheiden. Als de bestanddelen een verschillend soortelijk gewicht hebben,
zullen ze zich in een kunstmatig zwaartekrachtveld scheiden. Op deze wijze is
het mogelijk bloedplasma van bloedcellen en bloedplaatjes te scheiden, of
neergeslagen eiwitten in een oplossing snel te laten bezinken. Vaak worden ook
waterige oplossingen geschud met koolwaterstoffen die wateronoplosbaar zijn om
de vetoplosbare bestanddelen uit de waterfase te halen. Daarna kan de
koolwaterstofoplossing weer afgecentrifugeerd worden.

In de zuivelindustrie en voedingsmiddelenindustrie worden centrifuges ook op
grote schaal toegepast om mengsels te scheiden. Denk bijvoorbeeld aan het
ontvetten van melk, maar ook bij het raffineren van plantaardige olie worden
centrifuges toegepast.

Een andere toepassing van het bovenstaande is tevens de bekendste, de
centrifuge die wordt gebruikt om water uit het wasgoed te onttrekken.
Een dergelijke centrifuge wordt in Vlaanderen een droogzwierder genoemd.

-- From the Dutch Wikipedia article "Centrifuge", CC-BY-SA
